---
title: "Έχεις σκεφτεί τι θα συνέβαινε αν απλώς ξεκινούσες;"
date: 2020-12-23
categories: 
  - "Σκέψεις"
tags: 
  - "blog"
  - "Σκέψεις"
  - "παραγωγικότητα"
image: "cover.jpg"
---

Έχεις φανταστεί ποτέ σου τι θα συνέβαινε αν σταματούσες να σκέφτεσαι όλα αυτά που θες να κάνεις και απλά… ξεκινούσες;

Να ξυπνούσες το πρωί και να έγραφες τις πρώτες σελίδες ή τις πρώτες προτάσεις έστω, από το βιβλίο που πάντα ήθελες να γράψεις. Τις πρώτες νότες ή εκείνη τη λούπα από το κομμάτι που λες να ξεκινήσεις εδώ και μέρες.

Αυτή την πρωινή ρουτίνα που έχεις εδώ και καιρό στο μυαλό σου, το γυμναστήριο, τη διατροφή, να ξεκινήσεις να γράφεις ένα ημερολόγιο που είχες πει από πέρυσι ή να δημιουργήσεις εκείνη την εταιρεία που ονειρεύεσαι χρόνια τώρα, αλλά φοβάσαι.

Το [**blog**](http://gchrysogonou.gr/%ce%b3%ce%b9%ce%b1%cf%84%ce%af-%ce%ad%cf%86%cf%84%ce%b9%ce%b1%ce%be%ce%b1-blog/) για το αγαπημένο σου χόμπι που έχεις σημειώσεις παντού αλλά δεν ξεκίνησες ακόμη επειδή δεν ξέρεις να φτιάχνεις blog.

Έχεις σκεφτεί ποτέ τι θα γινόταν αν σταματούσες να υπεραναλύεις τα πάντα;

Μπορείς να πάρεις ένα μπλοκάκι και στυλό ή να ανοίξεις το notepad και να γράψεις το πρώτο σου post και μετά θα μάθεις πως φτιάχνεις ένα blog.

Αν θέλεις να ξεκινήσεις κάτι μην περιμένεις, απλά ξεκίνα και αυτό από μόνο του θα κάνει τα πράγματα πολύ πιο εύκολα.

Αυτό το “τρικ παραγωγικότητας” είναι το καλύτερο που έχω συναντήσει ποτέ για να ξεπεράσεις τη φοβία του να ξεκινήσεις κάτι, απλά χρειάζεται να ξεκινήσεις να το κάνεις… και τότε όλα δια μαγείας λύνονται.

Αυτό το τρικ με έχει βοηθήσει πολλές φορές στο παρελθόν όπως και τώρα που γράφω αυτό το post. Ξεκίνησα να πληκτρολογώ τις σκέψεις μου, σκόρπια χωρίς δομή… το μόνο που είχα στο μυαλό μου ήταν το θέμα και μετά αυτά που έγραψα τα επεξεργάστηκα.

Δεν υπάρχει κανένας λόγος αυτό που θα δημιουργήσεις να είναι τέλειο.  
Τα παιδιά φοβούνται λιγότερο τις δημιουργικές αποτυχίες από έναν ενήλικα και αυτό συμβαίνει απλώς, επειδή ένα παιδί δεν έχει ιδέα πώς είναι το τέλειο και έτσι δημιουργεί ένα δικό του!  
Αν σταματήσεις να κοιτάς τα στερεότυπα που επιβάλλει η κοινωνία, δεν έχεις να φοβηθείς τίποτα. Ακόμα και την αποτυχία.  
Πολύ συχνά δε θέλουμε να κάνουμε κάτι γιατί φοβόμαστε την αποτυχία. Οι άνθρωποι, όμως, κάνουν λάθη και αποτυγχάνουν, αλλά δεν μπορούν όλοι να αντιμετωπίσουν την αποτυχία.

Είναι προτιμότερο όμως να αποτύχεις, παρά να μην προσπαθήσεις ποτέ.

Για αυτό, απλά ξεκίνα!
