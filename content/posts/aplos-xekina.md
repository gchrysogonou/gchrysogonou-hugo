---
title: "Έχεις σκεφτεί τι θα συνέβαινε αν απλώς ξεκινούσες;"
date: 2020-12-23
draft: false
tags: ["παραγωγικότητα", "σκέψεις", "productivity"]
description: "Το καλύτερο τρικ παραγωγικότητας που έχω συναντήσει ποτέ."
---

Έχεις φανταστεί ποτέ σου τι θα συνέβαινε αν σταματούσες να σκέφτεσαι όλα αυτά που θες να κάνεις και απλά… ξεκινούσες;

Να ξυπνούσες το πρωί και να έγραφες τις πρώτες σελίδες ή τις πρώτες προτάσεις έστω, από το βιβλίο που πάντα ήθελες να γράψεις. Τις πρώτες νότες ή εκείνη τη λούπα από το κομμάτι που λες να ξεκινήσεις εδώ και μέρες.

Αυτή την πρωινή ρουτίνα που έχεις εδώ και καιρό στο μυαλό σου, το γυμναστήριο, τη διατροφή, να ξεκινήσεις να γράφεις ένα ημερολόγιο ή να δημιουργήσεις εκείνη την εταιρεία που ονειρεύεσαι χρόνια τώρα, αλλά φοβάσαι.

Το blog για το αγαπημένο σου χόμπι που έχεις σημειώσεις παντού αλλά δεν ξεκίνησες ακόμη επειδή δεν ξέρεις να φτιάχνεις blog.

## Το κύριο μήνυμα

Έχεις σκεφτεί ποτέ τι θα γινόταν αν σταματούσες να υπεραναλύεις τα πάντα;

Μπορείς να πάρεις ένα μπλοκάκι και στυλό ή να ανοίξεις το notepad και να γράψεις το πρώτο σου post και μετά θα μάθεις πως φτιάχνεις ένα blog.

**Αν θέλεις να ξεκινήσεις κάτι μην περιμένεις, απλά ξεκίνα** και αυτό από μόνο του θα κάνει τα πράγματα πολύ πιο εύκολα.

## Το "τρικ παραγωγικότητας"

Αυτό το "τρικ παραγωγικότητας" είναι το καλύτερο που έχω συναντήσει ποτέ για να ξεπεράσεις τη φοβία του να ξεκινήσεις κάτι. Απλά χρειάζεται να ξεκινήσεις να το κάνεις… και τότε όλα δια μαγείας λύνονται.

Το τρικ αυτό με βοήθησε πολλές φορές στο παρελθόν όπως και κατά τη συγγραφή αυτού του post. Ξεκίνησα πληκτρολογώντας τις σκέψεις μου, σκόρπια χωρίς δομή. Το μόνο που είχα στο μυαλό μου ήταν το θέμα, και μετά επεξεργάστηκα αυτά που έγραψα.

## Περί τελειότητας και φοβίας

Δεν υπάρχει κανένας λόγος αυτό που θα δημιουργήσεις να είναι τέλειο. Τα παιδιά φοβούνται λιγότερο τις δημιουργικές αποτυχίες από έναν ενήλικα επειδή ένα παιδί δεν έχει ιδέα πώς είναι το τέλειο και έτσι δημιουργεί ένα δικό του!

Αν σταματήσεις να κοιτάς τα στερεότυπα που επιβάλλει η κοινωνία, δεν έχεις να φοβηθείς τίποτα—ακόμα και την αποτυχία.

Πολύ συχνά δε θέλουμε να κάνουμε κάτι γιατί φοβόμαστε την αποτυχία. Οι άνθρωποι όμως κάνουν λάθη και αποτυγχάνουν, αλλά δεν μπορούν όλοι να αντιμετωπίσουν την αποτυχία.

**Είναι προτιμότερο όμως να αποτύχεις, παρά να μην προσπαθήσεις ποτέ.**

---

**Για αυτό, απλά ξεκίνα!**
